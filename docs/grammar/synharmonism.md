# Únleslik nızamı

[[toc]]

## Únleslik nızamı haqqında túsinik
Tildegi sózlerdiń durıs aytılıwında qaraqalpaq tiliniń tiykarǵı seslik nızamı bolǵan singarmonizm (**grekshe** sin - "*birge*", garmoniya - "*baylanısıw*" sózlerinen kelip shıqqan) nızamnıń áhimiyeti oǵada úlken. Awızsha sóylewde dawıslı hám dawıssız seslerdiń únlesliginiń tolıq saqlanıwın talap etedi. Al, jazıwda únleslik nızamınıń saqlanbawıda múmkin. Sebebi, biziń awızsha sóylewimiz benen jazıwımız ortasında mudamı sáykeslik bola bermeydi.

Túbir sózlerge qosımta qosılǵanda yaki sózler bir-biri menen birigip yamasa dizbeklesip kelgende, olardıń aralıǵında kelgen sesler hám buwınlar birbirine tásir etip únlesip keledi.
>  Mısalı: ___*awılǵa*, *terekke*___ sózlerin alsaq, ondaǵı **awıl**, **terek** sózlerine qosılǵan qosımtalar da (-ǵa, -ke) túbir sózdegi dawıslı seslerdiń juwan-jińishkeligine sáykes qosılıp kelgen. Sonday-aq, **awıl** sózindegi keyingi **(-l)** sesi únli bolǵanlıqtan oǵan qosılǵan qosımtanıń (-ǵa) dáslepki sesi de (-ǵ) únli, al, **terek** sózindegi keyingi ses **(-k)** únsiz bolǵanı ushın oǵan qosılǵan qosımtanıń (-k) dáslepki sesi de (-k) únsiz bolıp, bir-biri menen únlesip tur.

Seslerdiń bir-birine tásiri birikken sózlerdiń hám sóz dizbekleriniń aralıǵında da boladı.
>  Mısalı: ___*Aytbay, aq altın*___ sózleri aytılıwda **Aytpay**, **aǵ altın** túrinde aytıladı. Bunda **Aytbay** sózindegi ***t*** sesi ózinen keyin kelgen ***b*** sesine tásir etip, ol aytılıwda p sesine aynalıp esitiledi. Al, **aq altın** sózinde bolsa keyingi sózdiń dáslepki sesi (a) dáslepki sózdiń keyingi sesine (q) tásir etip, aytılıwda ol ***ǵ*** sesine aynalǵan.

Túbir sóz benen qosımtanıń, buwınlardıń, sóz dizbekleriniń aralarındaǵı seslerdiń bir-birine tásir etip únlesiwine **únleslik nızamı** delinedi. 

::: tip Únleslik nızamı eki túrli bolıp keledi:
1. Buwın únlesligi.
2. Ses únlesligi.
:::


## Buwın únlesligi
Sózler juwan buwınlardan da, jińishke buwınlardan da jasala beredi.
>  Mısalı: **a-dam-lar, te-mir-shi.**
Eger sózlerdiń aqırǵı buwını juwan bolsa, oǵan qosılatuǵın qosımtalar da juwan, aqırǵı buwını jińishke bolsa, qosımtalar da jińishke bolıp keledi:  
> **a-ǵash-lar-dıń, gúl-ler-diń.**

Sózdiń keyingi buwınınıń juwan-jińishkeligine qaray soǵan sáykes qosımtalardıń da juwan yaki jińishke bolıp jalǵanıp keliwine ***buwın únlesligi*** dep ataladı.
> Mısalı: **bala-lar, erik-ler, tal-lar-dıń, balıq-shı-lıq, etik-shi-lik.**

Biraq, **-kesh, -paz, -xor, -xana, -ger** qosımtaları buwın únlesligi qaǵıydasına baǵınbaydı. Olar sózdiń túbiri juwan buwınlı bolsa da, jińishke buwınlı bolsa da birdey jalǵana beredi.
> Mısalı: **paxta-kesh, óner-paz, xızmet-ker.**

Sózdiń aqırı **nk, ks, kt, rk, st** qosarlı dawıssızlarına pitken sózlerge jińishke buwınlı qosımtalar jalǵanadı.
> Mısalı: **bank-ke, tank-ti, boks-ten, tekstti, punkt-ke, park-tiń.**


Qaraqalpaq tilinde buwınlardı erinlik únlesiwi de múmkin.
> Mısalı: **búlbúl, Ústúrt, dúldúl, gúmgúm, Aqsúngúl h.t.b.**

Biraq bunday erlik buwın únlesligi ayrım sózlerde ǵana ushrasadı.



## Ses únlesligi
Sózler bir-biri menen óz ara ses arqalı da únlesip keledi.
> Mısalı: ***báhárde, kitaptı*** sózlerin alsaq, bundaǵı **báhár** sóziniń sońǵı sesi (r) únli bolǵanlıqtan, oǵan qosılǵan qosımta da únli sesten (d) baslanǵan. Al, **kitap** sózindegi keyingi ses (p) únsiz bolǵanı ushın oǵan qosılǵan qosımta da únsiz sesten (t) baslanǵan.

::: tip Ses únlesligi dep:
Sózlerdegi seslerdiń bir-birine tásir etip únlesiwine aytıladı.
:::

Seslerdiń únlesiwi sóz dizbeginiń hám birikken sózlerdiń aralıǵındaǵı qońsılas seslerdiń aytılıwında da boladı.
> Mısalı: ***Qurbangúl, on bes*** sózleri aytılıwda **Qurbańgúl, om bes** túrinde aytıladı.

Seslerdiń bir-biri menen únlesiwi eki túrli bolıp keledi. Máselen, aldındaǵı ses keyingi seske, keyingi ses aldındaǵı seske tásir etip únlesedi. Usıǵan baylanıslı **ilgerili tásir** hám **keyinli tásir** bolıp bólinedi.


## Ilgerili tásir
Túbir sóz benen qosımtanıń, birikken sózdiń  hám sóz dizbeginiń aralıǵındaǵı dáslepki sestiń keyingi seske tásir etip únlesip keliwin **ilgerili tásir** deymiz. Mısalı: ***ferma-ǵa, atız-dıń, qala-nıń, Qızketken-ge***. Ilgerili tásir tómendegi orınlarda boladı.
::: tip
Túbir sózdiń sońǵı sesi dawıslı yaki únli dawıssızǵa pitse, qosımta únli seslerden baslanıp qosıladı. Mısalı: ***bala-nıń, gúz-de, toy-ǵa, suw-da***.
:::
::: tip
Eger de túbir sózdiń keyingi sesi únsiz bolsa, oǵan jalǵanatuǵın qosımta da únsiz dawıssızdan baslanadı. Mısalı: ***jat-tı, ket-ti, jantaq-tan, Azat-qa***.
:::
::: tip
Keyini **b, g, d, v** seslerine piken sózlerdi aytqanımızda **b** sesi **p** sesine, **g** sesi **k** sesine, **d** sesi **t** sesine, **v** sesi **f** sesine almasıp esitiledi. Bunday jaǵdayda bul sózlerge únsiz dawıssızdan baslanǵan qosımta jalǵanadı, biraq sóz túbirindegi **b, g, d, v** sesleri saqlanıp jazıladı. Mısalı: ***shtab-tıń, pedagog-qa, Shad-lı***.
:::
::: tip
Tilimizdegi únli hám únsiz sesten baslanǵan -paz, -kesh, -xor, -ker, -lar (ler), -las, -le, -lik, -xana qosımtaları túbir sózdiń keyni qanday seske pitse de, sol túrinde ózgermey jalǵana beredi. Mısalı: ***ilim-paz, óner-paz, salı-kesh, paxta-kesh, jem-xor, xızmet-ker, shóp-lik, kómek-les, kásip-les, oqıwshı-lar, terek-ler, Watan-las***.
:::
::: tip
Túbir sózdiń aqırı **sh** sesine tamamlanıp, oǵan **s** sesine baslanǵan qosımta qosılsa, aytılıwda **s** sesi **sh** sesine almasıp esitilgeni menen jazıwda **s** sesi ózgertilmey jazıladı. Mısalı: ***kóshshe-kóshse, ushsha-ushsa, shashsha-shashsa, qashsha-qashsa, óshshe-óshse***.
:::
::: tip
Sóz dizbeklerindegi dáslepki sózdiń keyingi sesi **dawıslı** yaki **únli** sestiń tásiri menen ekinshi sózdiń aldınǵı **únsiz** sesi **únli** bolıp aytılǵanı menen, únsiz ses saqlanıp jazıladı. Mısalı: ***qara ǵoy-qara qoy, sol ǵol-sol qol, on ǵoy-on qoy, keshegi gún-keshegi kún, qalıń ǵamıs-qalıń qamıs***.
:::

## Keyinli tásir
Túbir sóz benen qosımtanıń, qospa sózlerdiń hám sóz dizbekleriniń arasındaǵı qońsılas seslerdiń keyingisi aldınǵısına tásir etip únlesip keliwin **keyinli tásir** deymiz.
::: tip
Sózdiń aqırı **q, k, p** dawıssızlarına pitken sózlerge dawıslı sesten baslanǵan qosımta jalǵanǵanda **q** sesi **ǵ** sesine, **k** sesi **g** sesine, **p** sesi **b** sesine almasıp aytıladı hám sol ózgergen túrinde jazıldı. Mısalı: **shanaq-shanaǵı, oyıq-oyıǵı, júrek-júregi, súyek, súyegi**.
:::
::: tip
Biraq ta **shaq, gáp, erk, tip, huquq** sıyaqlı ayrım sózlerge dawıslı seske pitken qosımta qosılsa da **q** sesi **ǵ** sesine, **k** sesi **g** sesine, **p** sesi **b** sesine ózgermey jazıladı. Mısalı: s**haq-shaqı, gáp-gápi, erk-erki, tip-tipi, huquq-huquqı**.
:::
::: tip
Sóz dizbeklerindegi dáslepki sózdiń aqırı **q, k, p** sesleri bolıp, keyingi sózdiń birinshi sesi dawıslı ya únli sesten baslanǵanda **q, k, p** sesleri **ǵ, g, b** seslerine almasıp aytıladı. Biraq jazıwda sózdiń túbiri saqlap qalınadı. Mısalı: **aǵ ılaq-aq ılaq, kób bala-kóp bala**.
:::
::: tip
Sózlerdiń aqırı **nk, ńq, rk, rp** seslerine pitip, olarǵa dawıslı sesten baslanǵan qosımta qosılsa, olardı aytıwda túbir sóz benen qosımta aralıǵındaǵı qońsılas sesler ózgermey jazıladı. Mısalı: **dańqı, kórki, tanki, erki, serpiw**.
:::
::: tip
Túbir sózler menen qosımtanıń hám sóz dizbekleriniń arasındaǵı qatar kelgen **ssh, zsh, sj** sesleri aytılıwında **shsh** bolıp esitiledi, al **zs** sesleri **ss** túrinde, **zj** sesleri **jj** bolıp únlesedi. Biraq jazıwda sózdiń túbiri saqlanıp jazıladı.
:::
::: tip
Túbir sóz benen qosımtanıń, sóz dizbeginiń aralıǵında qatar kelgen **nb, ng, nǵ, nq** sesleri keyingi sestiń tásir etiwi nátiyjesinde sóylewde **mb, ńg, ńǵ, ńq** túrinde aytıladı. Biraq, jazıwda sóz túbirindegi n háribi saqlanıp jazıladı.
:::

|      Aytılıwı      |      Jazılıwı      |
| ------------------ | ------------------ |
| kórimbedi, sómbedi | kórinbedi, sónbedi |
| isembedi, embedi   | isenbedi, enbedi   |
| kómbedi, ómbedi    | kónbedi, ónbedi    |
| azańǵı, qashańǵı   | azanǵı, qashanǵı   |
| túńgi, Jiyeńgúl    | túngi, Jiyengúl    |
| Orımbay, qambadı   | Orınbay, qanbadı   |
| oń qoy, oń qaǵaz   | on qoy, on qaǵaz   |



<div style="text-align: right"><a href="/qaraqalpaq_tili_6.pdf"><h4>Derek: 6-klass mektep sabaqlıǵı</h4></a></div>